---
layout: ../../layouts/MarkdownPostLayout.astro
title: 5. Ignis
author: Philoponus
description: "series of Latin texts by Comenius on Fire"
image:
  url: "https://images.fineartamerica.com/images-medium-large-5/3-great-fire-of-london-1666-granger.jpg"
  alt: "Thumbnail of Astro arcs."
pubDate: 2022-07-08
tags: ["comenius", "V Ignis"]
---

## Orbis Pictus

Ignis ārdet, ūrit, cremat. Scintilla ejus ēlīsa ē silice (pyrītē), ope chalybis, et exceptā ā fōmite in suscitābulō, accendit sulphurātum, et inde candēlam, vel lignum, et excitat flammam, vel incendium quod corripit ædificia.

Fūmus ascendit inde, quī, adhærāns camīnō, abit in fūlīginem. Ex torre (lignō ārdente) fit titiō (lignum extīnctum).

Ex prūnā (candente particulā torris) fit carbō (particula mortua). Quod remanet tandem est cinis, & favīlla (ārdēns cinis).

## Janua: 5. De igne

Incendium ex quāvīs scintillā, sī permittis, oritur.

Nam quicquid ignem concipit, id prīmum glīscit, dein ārdet, tum flagrat et flammat, postrēmō cremātum redigitur in favīllās et cinerēs.

Lignum ārdēns torris appellātur; exstīnctum, titiō; particula ejus, carbō; et quamdiū candet, prūna.

Fūmus ārdēns flamma est; camīnō īnsidēns, fūlīgō, saepissimē abrādenda nē ignēscat.

## Ludus: Actus II Scena III Ignatius

Ignatius fuit Antiochenae Ecclesiae Praesul, vir sanctus, igne amoris Dei totus flagrans. Pyrocles, Cilicis filius, quem primum e Silice ignem excussisse tradunt.

_Ignatius candelam ferens accensam; et Pyrocles, foculum cum ardentibus ligillis._

**Ignatius**) Ignēs sīdereī sunt inexstinguibilēs: (utinam et amōris flamma in corde nostrō!) Noster sublūnārīs alitur pinguēdine rērum, quā absūmpta extinguitur. Ut haec mea candēla ecce flammam nūtrit sēbō! quō dēpāstō, mox illum exstinguī vidēbitis. Omnīs vērō Ignīs calōre suō propinqua fovet (manum prope flammam tenēbit) ārdōre vērō proxima ūrit (admovēbit chartam, vel stuppam, ut exūrātur.)

**Pryocles**) Lignum quod āret (ostendet assulam āridam) facile ārdet (admovēbit flammae, ut ārdēscat) mox glīscit, tum flammat (ostendet hoc:) ac sī perflātur (sī ventus dēsuērit ipse sufflābit) flagrat, cremātumque redigitur in favīllās et cinerēs. Quod autem humet (extrahet assulam hūmidam) aut madet (intinget in aquā, ut madeat) id in ustiōne fūmat, et quidquid contingit fūmigat (ostendet īnfūmātam chartam) crepitat, scintillās disjectat: ubi cautē agī opus. Nam perexigua etiam scintillula facile incendit, in quicquid flammāscere idōneum incīdit. Sed ut restinguātur incendium, comprimenda est cōnfestim flamma, aut affundenda aqua, vel disjiciendus fōmes. (Ostendat haec) Flammā, est ārdēns fūmus: quī adhaerēns Fūmāriō, spissātusque, dīcitur Fūlīgō, fuscandīs rēbus idōnea. (Ostendet, et fūlīginem, et nigrandī modum) Ignītum lignum Torrem vocāmus (Ostendet:) pānicula ejus Carbō.

**Ignatius**) Tū dē fōcālī nostrō igne dissērīs, et rēctē quidem: ego dē Ignibus in Aere dīcam, unde veniant, et quās habeant differentiās. Corpora terrēna, aestū torrefacta, ēmittunt sūrsum Exhālātiōnēs siccās: quae in Āerem sublīmātae, ibique accēnsae, excitant Meteora ignea, subitō dispārentia. Ut sunt (1) Stēlla cadēns (ostendet hujus accendendae modum, per candēlās duās ārdentēs: quārum īnferior exstīnctā, fūmōque pinguī superiōris flammam attingēns, rūrsum accenditur, flamma fūmum lambente, deorsumque cadente.) 2. Dracō volāns, per trānsversum. 3 Ignis fatuus, circā terram oberrāns. 4 Item Fulgetra in āere: in nūbibus vērō Coruscātiōnēs et Chasmata, seu Hiātus: quae omnia tacitē fīunt. At sī Hālitus calidī frīgidīs circumdatī incenduntur (hoc est, Sulfur mixtum Nitrō) fit collīsiō et pugna: unde prōdit Fulgur et Tonitrū, cum Fragōre terribilī (Hîc accendet pulverem nitrātum in bombardā aliquā majōre, nūlla rē dūriōre onerāta.) Quod sī frequenter fulgurat, tonat, fulminat, attonitī pavēscimus. Ēvībrāta vērō ē nūbibus flammā Fulmen nuncupātur, triplicī differentia. Aliquandō enim tam crassa est, ut aedificia, sylvāsque accendat, aliquandō tenuior, potēns tamen, ut arborēs, et quidvīs, in millēnās partēs discutiat; aliquandō subtīlissima, sed penetrantissima, ut Corporis cutem illaesam penetret, hūmōrēs vērō in corpore momentô exūrat omnēs: penetret item marsūpium illaesum, nummōs autem liquefaciat, et in massam cōgar. Triplex proinde Fulmen dīcitur, Ūrēns, Discutiēns, Penetrāns.

**Pryocles**) Vōx Dominī in virtūte! Vōx Dominī in magnificentiā! Vōx Dominī cōnfringēns Cedrōs (Psal. 29. 4. 5.) Timeat Dominum omnis Terra! (Psal. 33. 8.)

## Historiolam: Ignis cum Meteoris ignitis

Ignis sublūnārīs; gradus ejus incendium, flamma, torris, et carbō. Meteōrā ignīta, fulgura, fulmina.

Contuitus es ignēs sīdereōs inextinguibilēs: noster sublūnārīs alitur pinguitūdine rērum, hāc absūmpta, exstinguitur: fovet calōre suō propinqua, ūrit ārdōre proxima.

Quicquid āret, id perfacile ārdēscit, & mox glīscit, tum flammat, ac sī perflātur, flagrat: cremātumque redigitur in favīllās & cinerēs. Quod autem humet (multō autem magis quod madet) id in ustiōne fūmat, fūmigat, crepitat, scintillās disjectat.

Perexigua scintillula incendit facile, in qvicqvid stramentitium, vel stupeum, vel aliâs flammēscere idōneum incīdit: sed tū, ut incendium restingvās, comprime flammam cōnfestim, vel affunde aqvam, vel disjice fōmitem.
Flamma est ārdēns fūmus: qvī adhaerēns fūmāriō, spissatusqve, dīcitur fūlīgō, abrādenda saepius, nē ignēscat.

Ignītum lignum vocābis Torrem: exstīnctum Titiōnem: hujus autem particulam Carbōnem: qvī sī etiamnum candet, Prūna est.

Rēs torrefactae aestū ēmittunt Exhālātiōnēs siccās: qvae in āerem sublīmātae, ibiqve accēnsae, excitant Meteora Ignea, subitō dispārentia: ut sunt (1) Stēllae cadentēs, (2) Dracōnēs volantēs, (3) Ignēs fatuī, (4) Item Fulgetra, (5) Coruscātiōnēs, (6) Chasmata.

Quum vērō Hālitus istī post incēnsiōnem collīduntur inter sē, cientqve Fulgura et Tonitrua, cum terribilī fragōre: tum fulgurat, tonat, fulminat, ut attonitī expavēscāmus.

Ēvībrātā inde Flammā dīcitur Fulmen: qvod sē momentô dissipat, et qvicqvid eō icitur, dēsubitō penetrātur, discutitur, concīdit: qvandoqve et ambūritur, vel penitus combūritur.

## Atrium: 4. Sublunaria ostenta Ignea

Rēctē IGNEM mōtōrem moventium, fotōrem nāscentium, excoctōrem mātūrēscentium, retextoremqve ac dissipātōrem omnium, dīxerīs: ut qvī pābula sua qvaerēns, et lambendō attrahēns, illa qvidem corpora qvibus blandē inest sēcum sustentat: ea vērō ā qvibus pābula sūmit, absūmit, dēpāscit, dēstruit.

Ārida ārdēre, in prōclīvī est: ut et inārdēscentia glīscere, flammēscere, aestuāre etiam, sī perflātuī dētur locus; concremārī deniqve, et ā favīllīs cinefiērī. At Favīlla qvid est? Vīvus cinis. Cinis vērō? reī combustae incombustīlēs reliqviae. Sed madidā, vel etiam hūmida, citrā fumātiōnem, fumīgātiōnem, crepitātiōnem, scintillarumqve disjectātiōnem, ustulārī neqveunt.

Interim exiguissima qvoqve strictūta, ārentī strāmentō, aut stupae, aut cuīcuī inārdēscere aptae māteriēī illāpsa, nūllō eī negōtiō igneâ suâ vī īnflammātiōnem īnfert: Tū vērō, qvô Vulcānum compescās, ē vestīgiō superinjectamentis opprime, aut fontibus obrue, vel tandem alimenta ipsa ignīs dissipā.

Fūmus qvid est? Rērum dēnsē textārum, sed ignīs vī subitō retextārum, sūrsum ēvolantēs floccī. Flammā qvid? resolventīs sē in āerem et lūcem pinguedinis splendor. Fūlīgō qvid? condēnsantis sē rūrsum materiae ustae scōria, cinis āter volāticus, perīculōsum Camīnī agglutinamentum, nî dērādātur identidem.

Torris qvid est? lignī ūnīus dūrāns incendium. Titiō qvid? lignum obustum, aut semiustum. Quid autem Prūna? Carbō vīvus. Et qvid Carbō? restīncta prūna.

Nē autem sīs nescius, dum terrēna fervōribus ignis urgentur, exurgērī hālitūs retorridōs: qvī in sublīme ēvectī, ignitionemqve (sulfureâ suâ vī) passī, flammantia Ostenta, qvibus āēr lūdat, prōdūcunt.Quae illa? 1 Stēlla cadēns: fūmeus scīlicet fūniculus, perpendiculāriter extēnsus, cujus pingvēdō dēsuper accēnsa deorsum lābitur, dōnec exstingvātur. 2 Dracō volāns: trabs nempe fūmōsae pingvēdinis in trānsversum posita, conceptâque flammâ strictūrās disjectāns. 3 et Ignēs fātur: flammae vidēlicet ad palūstria humī surgentēs, et vagē oberrantēs. 4 Fulgetra autem, et 5 Coruscātiōnēs, qvid nisi missilia ignīta Deī, mutaqve fulmina, sunt? 6 Sed Chasma in coelō nihil nisi nūbium antrum, luceqve prīvāta profunditās, est.

Atenim qvandō exhālātiōnēs ejusmodī igne correptae collīsiōnem patiuntur, edunt fulgurātiōnēs et murmura, cum horrisonō nūbium fragōre: coruscant enim flammae, et retonant nūbēs, et discutit caelum fulmina, ut cōnsternātiōne reddāmur exanimēs propemodum.

Ignēs nūbibus ēlīsī, trisulca illa Iovis tēla, temporis pūnctō ēmicant, violentiâqve tantâ, ut obvia qvaeqve ictum experta prōsternantur, dīverberentur, praeūrantur, aut etiam penissīmē perūrantur et dēflagrent.
